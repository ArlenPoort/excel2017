DE BILT (ANP) - Het is maandag officieel de warmste 16 oktober ooit in Nederland. In De Bilt bereikte het kwik even voor 13.00 uur 21,5 graden. Het oude dagrecord stond op 21,2 graden. Hierbij geldt de temperatuur die wordt gemeten bij het KNMI in De Bilt, in het midden van het land.
Sinds het begin van de weermetingen in 1901 kwam de temperatuur in de tweede helft van oktober tweemaal uit boven de 25 graden: in 1921 en in 1937, beide keren in Maastricht. Op 27 oktober 1937 werd 25,2 graden gemeten en op 18 oktober 1921 zelfs 27,2 graden.
In Eindhoven werd het in de loop van de middag 25,4 graden een verbetering van het record van tachtig jaar geleden. ,,Dat andere record uit 1921 zal vermoedelijk niet sneuvelen vandaag'', aldus een woordvoerder van Weeronline. Hij wees er fijntjes op dat er twee jaar geleden sneeuw lag in de Limburgse heuvels.
De warmte concentreert zich niet alleen in het zuidoosten. Zelfs langs de kust is het warm met in Wijk aan Zee 24,6 graden.
